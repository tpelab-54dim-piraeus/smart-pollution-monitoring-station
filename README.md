# smart-pollution-monitoring-station
## Περιγραφή

Ο Σταθμός Παρακολούθησης Ρύπανσης αποτελεί ένα ολοκληρωμένο σύστημα καταγραφής και οπτικοποίησης περιβαλλοντικών δεδομένων. Στόχος του έργου είναι η ευαισθητοποίηση των μαθητών σε θέματα ατμοσφαιρικής ρύπανσης, ηχορύπανσης και ποιότητας ζωής, μέσα από τη συλλογή και ερμηνεία πραγματικών δεδομένων από το περιβάλλον. Οι μαθητές θα χρησιμοποιήσουν τον μικροελεγκτή Arduino και το προγραμματιστικό περιβάλλον Mind+ για να προγραμματίσουν διάφορους αισθητήρες και ενεργοποιητές.

Ο σταθμός είναι τοποθετημένος στην περιοχή της Πειραϊκής η οποία βρίσκεται κοντά στο λιμάνι του Πειραιά. Πρόκειται για μια περιοχή με αυξημένη ανθρώπινη και ναυτιλιακή δραστηριότητα, όπου συνυπάρχουν η καθημερινή ζωή των κατοίκων, ο τουρισμός και η λειτουργία κρουαζιερόπλοιων και εμπορικών πλοίων. Η παρουσία αυτών των δραστηριοτήτων, σε συνδυασμό με την αυξημένη κυκλοφορία οχημάτων, καθιστά την περιοχή ιδιαίτερα κατάλληλη για τη μελέτη φαινομένων ατμοσφαιρικής και ηχορύπανσης.Μέσα από την εγκατάσταση του σταθμού, οι μαθητές έχουν τη δυνατότητα να συλλέγουν και να αναλύουν πραγματικά και αντιπροσωπευτικά περιβαλλοντικά δεδομένα, διερευνώντας πώς οι ανθρώπινες δραστηριότητες επηρεάζουν την ποιότητα του αέρα, τα επίπεδα θορύβου και συνολικά την ποιότητα ζωής στον αστικό ιστό του Πειραιά.

Στην καρδιά του σταθμού βρίσκεται ο Αισθητήρας Ποιότητας Αέρα PM2.5, ο οποίος μετρά τη συγκέντρωση αιωρούμενων σωματιδίων πολύ μικρής διαμέτρου, τα οποία είναι ιδιαίτερα επικίνδυνα για την ανθρώπινη υγεία. Τα δεδομένα αυτά επιτρέπουν στους μαθητές να κατανοήσουν τη σχέση μεταξύ ρύπανσης και αναπνευστικών προβλημάτων, καθώς και να συνδέσουν τις μετρήσεις με ανθρώπινες δραστηριότητες.

Παράλληλα, ο πολυαισθητήρας υψηλής ακρίβειας καταγράφει θερμοκρασία, υγρασία, ατμοσφαιρική πίεση, φωτεινότητα και υπεριώδη ακτινοβολία (UV). Έτσι, ο σταθμός δεν παρακολουθεί μόνο τη ρύπανση, αλλά και τις συνθήκες που την επηρεάζουν, επιτρέποντας στους μαθητές να διερευνήσουν συσχετίσεις, όπως η αύξηση της ρύπανσης σε ακραίες καιρικές συνθήκες.

Για την ανίχνευση επικίνδυνων αερίων, χρησιμοποιούνται οι αισθητήρες MQ9 και MQ5, οι οποίοι ανιχνεύουν μονοξείδιο του άνθρακα, καύσιμα αέρια και υγραέριο. Με αυτόν τον τρόπο, οι μαθητές εισάγονται στην έννοια της χημικής ρύπανσης και της ασφάλειας, μαθαίνοντας πώς η τεχνολογία μπορεί να προλαμβάνει επικίνδυνες καταστάσεις.

Ο σταθμός παρακολουθεί επίσης την ηχορύπανση μέσω Sound Sensor, μετατρέποντας τα επίπεδα θορύβου σε οπτικές και ηχητικές ενδείξεις. Έτσι, οι μαθητές αντιλαμβάνονται ότι η ρύπανση δεν περιορίζεται μόνο στον αέρα, αλλά επηρεάζει και την ψυχική υγεία και ευεξία.

Επιπλέον, ο σταθμός παρακολουθεί τη φωτορύπανση, αξιοποιώντας τις μετρήσεις φωτεινότητας σε συνδυασμό με τη χρονική πληροφορία από το ρολόι πραγματικού χρόνου. Με τον τρόπο αυτό, οι μαθητές μπορούν να διαπιστώσουν εάν τα επίπεδα φωτισμού είναι υπερβολικά υψηλά κατά τις νυχτερινές ώρες, γεγονός που υποδηλώνει φαινόμενα φωτορύπανσης. Η σύγκριση φωτεινότητας και ώρας επιτρέπει τη διάκριση μεταξύ φυσικού και τεχνητού φωτισμού και ενισχύει την κατανόηση των επιπτώσεων του υπερβολικού φωτισμού τόσο στο περιβάλλον όσο και στην ανθρώπινη υγεία.

Οι πληροφορίες παρουσιάζονται σε πραγματικό χρόνο σε οθόνη, ενώ τα RGB LED λειτουργούν ως άμεσοι δείκτες ποιότητας περιβάλλοντος (πράσινο–κίτρινο–κόκκινο). Τέλος, οι DC κινητήρες δίνουν στον σταθμό δυναμικό χαρακτήρα, ενεργοποιώντας μηχανισμούς ειδοποίησης ή προστασίας, όπως κινούμενα καλύμματα, σημαίες προειδοποίησης ή ανεμιστήρες απομάκρυνσης ρύπων.

Μέσα από τον Σταθμό Παρακολούθησης Ρύπανσης, οι μαθητές μετατρέπονται σε μικρούς επιστήμονες και ενεργούς πολίτες, κατανοώντας ότι η τεχνολογία μπορεί να αποτελέσει εργαλείο γνώσης, πρόληψης και προστασίας του περιβάλλοντος και της ανθρώπινης υγείας.

Οι μαθητές του τμήματος Ε2 του σχολείου συμμετέχουν στο πρόγραμμα Parcee, Erasmus project (Κύπρος, Ιταλία, Ελλάδα, Γαλλία), το οποίο στοχεύει να συμβάλει στην αντιμετώπιση της Κλιματικής Κρίσης μέσω της ποιοτικής εκπαίδευσης στη Μεσόγειο, στο πλαίσιο του οποίου ερευνούν το φυσικό φαινόμενο του Θερμοκηπίου και τις αρνητικές επιπτώσεις του σε όλους τους τομείς της ανθρώπινης δράσης. Οι μαθητές μέσω της έρευνας τους προσπαθούν να ανακαλύψουν τρόπους μείωσης του ανθρακικού αποτυπώματός τους, να συμμετέχουν ενεργά στην προστασία του περιβάλλοντος αλλάζοντας στάση απέναντι στον ρόλο τους στην κλιματική αλλαγή και να καλλιεργήσουν την κριτική σκέψη, τη συμπεριληπτική και συνεργατική επίλυση προβλημάτων, καθώς οι μαθητές θα είναι πιο ενημερωμένοι στις επιστήμες - κλίμα - ΤΠΕ. Μέσα σε όλες τις δραστηριότητές τους δημιουργούν animation movies για να περάσουν σημαντικά μηνύματα τόσο στους συνομήλικους όσο και στους ενήλικες και μια ταινία μικρού μήκους με κεντρικό ήρωα τη Γη και συνοδοιπόρους τα παιδιά της Γης.

## Στόχοι
Οι μαθητές θα μπορούν:

**Γνωστικοί στόχοι**
 - να αναγνωρίζουν διαφορετικές μορφές ρύπανσης (ατμοσφαιρική, ηχορύπανση, φωτορύπανση)
 - να κατανοούν πώς η ανθρώπινη δραστηριότητα επηρεάζει το περιβάλλον
 - να εξηγούν βασικές έννοιες ποιότητας αέρα και περιβαλλοντικού κινδύνου

**Στόχοι δεξιοτήτων (STEM & Προγραμματισμός)**
 - να προγραμματίζουν αισθητήρες και ενεργοποιητές με το οπτικό περιβάλλον Mind+
 - να χρησιμοποιούν μεταβλητές, συνθήκες και επαναλήψεις
 - να κατηγοριοποιούν τιμές σε επίπεδα (χαμηλή–μέτρια–υψηλή ρύπανση)
 - να δημιουργούν συστήματα ειδοποίησης (LED, buzzer)
 - να μετατρέπουν δεδομένα αισθητήρων σε οπτικές ενδείξεις

**Στάσεις – αξίες**
 - να αναπτύξουν οικολογική και κοινωνική συνείδηση
 - να καλλιεργήσουν υπεύθυνη συμπεριφορά στο δημόσιο χώρο
 - να ενισχύσουν την κριτική σκέψη και να προβληματιστούν
 - να συνεργαστούν δημιουργικά και με υπευθυνότητα μέσα στην ομάδα

## Εξοπλισμός
 - DFRduino UNO R3 (Arduino Uno R3 Compatible)			
 - Gravity IO Expansion Shield for Arduino V7.1			
 - Battery Holder 6xAA - Plug 5.5/2.1mm					
 - Gravity Αισθητήρας Ποιότητας Αέρα - PM2.5			
 - Gravity High Accuracy Temperature, Humidity, Pressure, Ambient Light and UV Sensor - I2C/UART							
 - Gravity Digital 1-to-8 I2C Multiplexer					
 - Gravity Analog CO/Combustible Gas Sensor (MQ9)			
 - Gravity Analog LPG Gas Sensor (MQ5)					
 - Gravity Analog Sound Sensor					
 - Fermion SD3031 Precision RTC Module for Arduino		
 - Gravity Digital RGB LED Module	x2				
 - Gravity LCD Display 16x2 RGB I2C Module V2.0			
 - Gravity DC Micro Metal Gear Motor w/Driver - 75:1			
 - Gravity 130 DC Motor Module				
 - Καλώδια, μπαταρίες, υλικά μακέτας 		
